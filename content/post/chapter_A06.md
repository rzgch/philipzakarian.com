---
title: Պահապան Հրեշտակը
date: 2021-04-04
author: Ֆիլիբ Զաքարեան
hadorner: ['Այս Սքանչելի Ժողովուրդը']
---

Ութսունամեայ ծերունիի մը դագաղին առջեւ նստած՝ կը դիտեմ սգաւորները: Որքա՜ն ազնիւ են մարդիկ դագաղի մը ներկայութեան: Որքա՜ն ծառայասէր են ու փափկանկատ: Բոլոր խօսակցութիւններն ալ մեղմ են: Բոլորին աչքերէն ալ բարութիւն կ՚արտացոլայ: Լացողներ չկան: Հանգուցեալին յառաջացած տարիքը մեղմացուցած է վիշտին ուժգնութիւնը: Թանձր մորմոք մը պատած է հոգիս: Աստիճանաբար աչքերս կը խոնաւնան ու արցունքի կաթիլներ կը հոսին այտերէս վար: Ճիգ չեմ թափեր ծածկելու զանոնք:

-- Քու ի՞նչդ կ՚ըլլար ողորմած հոգին,-- կը հարցնէ մօտս նստած ծերունի մը՝ հետաքրքրութենէն մղուած:

-- Իմ պահապան հրեշտակս էր,-- կը պատասխանեմ մեղմօրէն:

-- Շատ ալ հրեշտակի չէր նմաներ,-- կ՚ըսէ ծերուկը՝ չարութեան խազ մը ձայնին մէջ:

-- Դուն հրեշտակ տեսա՞ծ ես,-- կը հարցնեմ:

-- Ո՛չ,-- կ՚ըսէ,-- բայց պատկերներու մէջ տեսած եմ, խաղաղութիւնը խորհրդանշող արմաւենիի ճիւղեր ձեռքերնին:

-- Ես ալ հրեշտակներու պատկերներ տեսած եմ՝ բոցավառ սուրեր ձեռքերնին,-- կ՚ըսեմ ու գլուխս ուրիշ կողմ կը դարձնեմ:

Քահանայ հայրը կը թուէ հանգուցեալին բարեմասնութիւնները, «Ազնիւ, բարի, համեստ հոգի մըն էր Շահան»: Իմ երեւակայութիւնս ուրիշ ճամբաներէ կը վերադառնայ մանկութեանս օրերուն: Քառասուն եւ հինգ տարիներ թաւալգլոր ետ կ՚երթամ ու աչքերուս առջեւ կը վերակենդանանայ մեր քէմփը:

<div class="asterism">⁂</div>

Երբ փոքր էի, կը սոսկայի խաւարէն: Քէմփի խրճիթները խորհրդաւոր կերպարանք կը ստանային մութին մէջ ու կը կարծէի, թէ ապրող գազաններ կային շուրջս, որոնք դարանակալ կը սպասէին զիս յօշոտելու համար: Մայրս մտահոգ՝ կ՚աշխատէր բուժել զիս: «Տղաս», կ՚ըսէր, «Աստուած իւրաքանչիւր պզտիկին պահապան հրեշտակ մըն է նշանակած, որ աչալուրջ կը հսկէ անոր վրայ: Աստուած ստեղծած է թէ՛ լոյսը եւ թէ խաւարը: Կը        կարծե՞ս, որ մեր բոլորին Հայրը, բարին Աստուած, խաւարը ստեղծած ըլլայ փոքրիկները վախցնելու համար: Գիշերը ստեղծած է մեր հանգիստին համար: Աստուծոյ աչքը միշտ մեր վրայ է»: Մօրս խրախուսիչ խօսքերը կը մեղմէին երկիւղս, բայց ընկերներս տարբեր բաներ կը պատմէին: «Գիշերները դեւերը դուրս կ՚ելլեն իրենց թաքստոցներէն: Լեռներու վրայի գազաններ ու սողունները քաղաք կ՚իջնեն: Գերեզմանատուները կը լեցուին սարսռազդեցիկ վայիւններով: Ծպտուած կախարդներ պատառելիք երեխաներ կը փնտռեն ամայի փողոցներուն մէջ»: Կը հիանայի ընկերներուս խիզախութեանը վրայ: Գիշերները, առանձին, Պուրճի հրապարակը կրնային երթալ յաջորդ օրը կը պատմէին իրենց տեսած հրաշալիքներուն մասին:

-- Մայրի՛կ, ես ինչո՞ւ այսքան վախկոտ եմ,-- կը հարցնէի մօրս:

-- Տղա՛ս,-- կը պատասխանէր  մայրս,-- դուն վախկոտ չես, բայց կը հաւատաս ընկերներուդ սուտ ու փուտ պատմութիւններուն: Իրենք չե՛ն հաւատար. եթէ հւաւատային, չէին համարձակեր իրենց տուներէն մէկ քայլ իսկ դուրս ելլել: Դուն ալ մի՛ հաւատար. վստահէ քու պահապան հրեշտակիդ ու պիտի տեսնես, թէ անոնցմէ աւելի քաջ ես:

երեկոյ մը, մթնշաղին, ճամբայ ինկայ Պուրճի հրապարակը երթալու համար: Փողոցները ամայի էին ու մութ: Տուները շատ հսկայ կ՚երեւեյին աչքիս ու ծառերը անհասանելիօրէն բարձր: Վախը սկսաւ սողոսկիլ սրունքներէս վեր ու համակեց ամբողջ մարմին: Կանգ առի, տունը մօտ էր ու կրնայի քանի մը վայրկեանէն վերադառնալ: «Մի՛ վախնար, պահապան հրեշտակ մը ունիս», մօրս խօսքը կ՚արձագանգէր ականջներուս մէջ: Փորձեցի շարունակել ճամբաս. անօգուտ էր: Ծունկերս կը կթոտէին: Լալու անզուսպ փափաք մը սկսաւ աճիլ ներսիդիս: «Վախկո՛տ, վախկո՛տ», ըսի ես ինծի ու սկսայ վերադառնալ տուն: Յանկարծ փողոցին լոյսերը վառեցան: Ծանր բեռ մը ինկաւ ուսերէս. գոյնզգոյն շէնքերը գեղեցկացան ու ծառերուն հասակները բնականոն դարձան: Ի՜նչ գեղեցիկ է եղեր գիշերը: «Աստուած ամէն ինչ գեղեցիկ ստեղծած է» մօրս խօսքը յիշեցի: Բարձր տրամադրութեամբ ետ քայլ մը ըրի ու սուլելով շարունակեցի ճամբաս դէպի Պուրճի Հրապարակը: Կը ծիծաղէի ընկերներուս վրայ. «Ստախօսներ, խաբեբաներ, դրախտին մէջ դեւ կ՚ըլլայ՞»:

Հասայ Պուրճի Հրապարակը ու հիացած կանգ առի: Ես այդքան լոյսեր չէի տեսած կեանքիս մէջ: Քէմփի խաւարը աչքիս առջեւ եկաւ: Հոս, հարիւրաւոր խանութներէն դուրս ծորող լոյսը աւելի կը ճոխացնէր հրապարակին շքեղութիւնը: Երկու շրջան ըրի ու մօտեցյ Հրապարակին կեդրոնը գտնուող աւազանին: Զմայլած սկսայ դիտել շատրուանէն ժայթքող ջուրին խաղերը օդին մէջ: Յափշտակուած կը դիտէի, մոռցայ ինքզինքս, մոռցայ տան հեռաւորութիւնը: 

Յանկարծ զգացի ձեռքի մը մեղմօրէն հանգչիլը ուսիս վրայ: Ընդոստ ետ դարձայ: Կլոր, փայլուն դէմքով, միջահասակ, գիրուկ մարդ մըն էր, շքեղօրէն հագուած: Փոքր սեւ պեխ մը ունէր, որուն ծայրերը կլորցուած ու վեր դարձած էին: Մատին վրայ հսկայ մատանի մը կար՝ խոշոր, կարմիր քարով մը: Շատ փայլուն կօշիկներ ունէր, սովորականէն աւելի բարձր կրունկներով:

-- Ի՞նչ կ՚ընես հոս, տղա՛ս,-- հարցուց թրքերէնով:

Մեր ծնողներուն խօսած թրքերէնին չէր նմաներ ասոր լեզուն: Երկիւղը պատեց մարմինս: Ուսս քաշեցի ձեռքին տակէն ու սկսայ քալել: Զգացի որ մարդը կը հետեւէր ինծի: Քայլերս արագացուցի: Նորէն զգացի մարդուն ձեռքը ուսիս վրայ:

-- Կեցի՛ր տղաս, մի՛ վախնար, ինչո՞ւ կը վազես,-- ըսաւ:

Դանդաղեցուցի քայլերս:

-- Ես շա՜տ կը սիրեմ քեզի պէս տղաքը ,-ըսաւ ,-- Եկո՛ւր քեզի իմ տունս տանիմ:

-- Ո՛չ,-- ըսի ու արագացուցի քայլերս:

-- Քեզի փառաւոր կերակուրներ կու տամ,-- շարունակեց մարդը,-- իմ տանս մէջ սրտիդ ուզած համադամ կերակուրը կը գտնես:

-- Ես անօթի չեմ,-- ըսի, եւ աւելի արագացուցի քայլերս:

-- Քեզի փալուն կօշիկներ ու աղուոր հագուստներ կու տամ, այս ցնցոտիներէն կ՚ազատիս,-- աշխատեցաւ վախս փարատել:

-- Ո՛չ,-- ըսի,-- ես տուն պիտի երթամ:

-- Կեցի՛ր, տղաս ,-- քնքշօրէն ըսաւ մարդը, ու ձեռքս բռնեց:

Ուզեցի ձեռքս ազատել, չյաջողեցայ:

-- Տունը, քու տարիքիդ, շատ սիրուն աղջիկ մը ունիմ, հետը կը խաղաս:

Սկսայ լալ:

-- Ձգէ՛ ձեռքս, ձգէ՛ զիսս, ես մօրս պիտի երթա՜մ,-- աղաչեցի:

-- Քալէ՛,-- կարծրացաւ մարդուն ձայնը:

Յանկարծ անտանելի ցաւ մը զգացի: Մարդը ճկոյթ մատս երկուքի էր ծալած ու ամբողջ ուժովը կը ճնշէր եղունգիս վրայ: Կ՚աշխատէի ձեռքէն ազատիլ: Ցաւին սաստկութենէն բերանս լայն բացած էի, բայց ձայն չէի կրնար հանել. Հեզ ու հլու, ակամայ, կը հետեւէի մարդուն:

Պուրճի Հրապարակէն դուրս ելանք, մտանք քովնտի փողոց մը: Ես այդպիսի ցաւ չէի կրնար երեւակայել: Կարծեցի, թէ սիրտս դուրս կը քաշէին մարմինէս: Փորձեցի օգնութիւն կանչել: «Ա՜հ», հազիւ լսելի ձայն մը կրցայ արտաբերել:

Բաւական յառաջացած էինք, երբ յանկարծ մարդը ձեռքս ձգեց ու ամբողջ ուժովը սկսաւ վազել՝ քովնտի նեղ արահետ մը դառնալով: Քովէս, կայծակի արագութեամբ, երիտասարդ մը անցաւ՝ ձեռքին ահռելի լախտ մը: «Ինծի հոս սպասէ՛», հայերէն բառերը լսեցի երիտասարդին բերնէն: Քանի մը վայրկեան ետք, քովս եկաւ երիտասարդը: Քրտնած էր ու կը հեւար: կարծէք լեռնաշղթայէ մը փրթած քարաժայռ մը ըլլար: Լայն ուսերուն վրայ, , քարէ կերտուած թուխ դէմք մը ունէր: Աչքերը կատաղութենէն կը փայլատակէին : Թեւերը մերկ էին ու դնդերները կը շարժէին, ափին մէջ դարձող լախտին հետ միասին: Լախտին հաստ ծայրը գրեթէ իմ գլխուս մեծութիւնը ունէր: 

-- Երրորդ անգամն է ճանկերէս կ՚ազատի այդ թշուարականը: Կարծես մեր կորուստները քիչ են եղած: Ազգին կէսը կերան՝ տակաւին նոր զոհեր կը փնտռեն այդ անբարոյ բորենիները:

Ինծի դարձաւ ու բարկաճայթ ըսաւ.

-- Ծօ՛, անպիտան, ի՞նչ կ՚ընես հոս առանձին, ո՞վ ես դուն, ո՞ւր է տունդ:

Կմկմալով տուի անունս: Ըսի թէ սպանդանոցի մօտի քէմփին մէջ է տուներնիս:

-- Այս լախտը ձեր ծնողներուն գլխուն իջեցնելու եմ,-- ըսաւ,-- հայրդ ո՞ւր է:

-- Հայր չունիմ ,-- ըսի լալով,-- թուրքերը մորթեր են:

Մեղմացաւ երիտասարդը, գրեթէ ծունկի եկաւ առջեւս, կոշտ ափովը սրբեց արցունքներս, ոտքի ելաւ, ձեռքէս բռնած՝ սկսաւ քալել:

-- Մի՛ լար ,-- քալէ՛, տուն տանիմ քեզ:

Տխուր էր երիտասարդին արտայայտութիւնը: Մինչեւ տուն՝ մէկ կամ երկու նախադասութիւն ըսաւ.

-- Այս ազգը այսպէս չի մնար, կրկին ոտքի կը կանգնի. ձեր սերունդը պիտի ըլլայ անոր նեցուկը: Մեր ամէն մէկ երեխան՝ անփոխարինելի դրամագլուխ է մեզի համար: Կը հասկնա՞ս ինչ կ՚ըսեմ:

-- Այո՛,-- պատասխանեցի,-- մայրս ալ այսպիսի խօսքեր կ՚ընէ:

Հասանք տուն. Մայրս դրան առջեւ ինծի կը սպասէր:

-- Տիկի՛ն ,-- ըսաւ երիտասարդը կարծր ձայնով ,-- այս տղոց տէր եղէք: Ասոնք միայն ձեզի չեն պատկանիր. ազգինն ալ են:

Ձգեց ձեռքս ու արագ քայլերով հեռացաւ:

-- Ո՞վ էր այդ երիտասարդը ,-- հարցուց մայրս:

-- Իմ պահապան հրեշտակս էր ,-- ըսի:

-- Շատ ալ հրեշտակի չէր նմաներ ,-- ըսաւ մայրս:

-- Բռնեց ձեռքէս ու անխօս զիս ներս առաջնորդեց՝ խորհուրդներու մէջ ընկղմած:

<div class="asterism">⁂</div>

Երկու ամիս ետք, ընկերներուս հետ գնդիկ կը խաղայի սպանդանոցի դաշտին վրայ: Նշան առնելու կարգը իմս էր. ծռած էի գետին ու ուշի ուշով կը դիտէի թիրախը: Ձեռքիս մօտ նշմարեցի լախտի մը ծայրին կլորութիւնը. գլուխս բարձրացուցի ու տեսայ իմ պահապան հրեշտակիս հսկայ զանգուածը: Ժպտեցայ:

-- Շարունակէ՛ խաղդ ,-- ըսաւ մեղմ ձայնով ու ինքն ալ ժպտեցաւ:

Շարունակեցի խաղալ: Քանի մը գնդիկ տուի իրեն ու ինքն ալ մասնակցեցաւ խաղին: Շատ վարպետ նշանառու մըն էր: Տղաքը ուղղակի յափշտակուած էին երիտասարդով: Շատ հաճելի էր խօսելակերպը, կարճ պատմութիւններ կը պատմէր ու բոլորս ալ վերացած՝ մտիկ կ՚ընէինք: Միւս տղաքն ալ միացան մեր խումբին: Զիրար սիրելու, զիրար պաշտպանելու մասին կը խօսէր: «Այս թանկագին ազգը ձեր ձեռքերուն մէջն է մնացած», կ՚ըսէր, «ձեզմէ իւրաքանչիւրը պէտք է հասկնայ այս խօսքին իմաստը, մեր ազգին լաւագոյն կէսը կորսուեցաւ...»

Յանկարծ իրարանցում մը սկսաւ սպանդանոցի դրան մէջ: Մարդիկ ամէն կողմ կը վազէին պոռալով: Կատղած գոմէշ մը, արիւնաթաթախ, կը խոյանար դուրս: Գոմէշը երկվայրկեան մը կանգ առաւ սպանդանոցի դարպասին մէջ ու կայծակի արագութեամբ, ուղիղ գծով, սկսաւ մեր կողմը սուրալ: Տասը-տասներկու փոքրիկներ էինք, շլմորած՝ ու լեղապատառ սկսանք յառաջացող գոմէշը դիտել: «Իրարու քով կեցէ՛ք, մի՛ փախչիք», պոռաց երիտասարդը ու լախտը առած խոյացաւ գոմէշին վրայ: Սարսափելի տեսարան մըն էր, երկու զանգուածներ, նոյն գծի վրայ իրարու դէմ սուրացող երկու վայրաշարժերու նման իրարու կը մօտենային: Լսեցինք լախտի ահարկու հարուածին թնդիւնը ու փոշիներու մէջէն տեսանք երիտասարդին կերպարանքը՝ ամուր մը բռնած գոմէշին կոտոշներէն: Գոմէշը ծուռ ու մուռ կը շարունակէր վազել, ու կ՚աշխատէր գլուխը ազատել: Երիտասարդին մարմինը մերթ հողին կը քսուէր, մերթ կը բարձրանար օդին մէջ: Բոլորս ալ կու լայինք: Գիտէինք այդ դանակին տակէն ճողոպրած գոմէշներու կատաղութիւնը: Տեսած էինք քանի մը անգամ: Վեց պետեւի փոքրիկներու զոհ գացած էին անգամ մը: Երիտասարդը կ՚աշխատէր տապալել գոմէշը՝ անոր վիզը դարձնելով: Գոմէշը իր կատաղութեան մէջ կուրցած, աննպատակ կը վազէր, գլուխը մէյ մը աջ, մէյ մը ձախ ուժգնօրէն շարժելով: Այդ ցնցումներու ազդեցութեան տակ, երիտասարդին մարմինը, հովէն տարուբեր լաթի մը նման, կը շարժէր: Երիտասարդը կ՚աշխատէր, ճնշելով կենդանիին մէկ կոտոշին վրայ, շրջանակի դարձնել զայն: Աստիճանաբար գոմէշին շրջանակը սկսաւ նեղնալ ու քիչ ետք սկսաւ դարձդարձիկ վազել: Երիտասարդը կրկնապատկեց իր ճիգերը: Սպանդանոցի մարդիկը, պարաններ ու մականներ ձեռքերնին, շրջապատեցին գոմէշը: Քիչ ետք գոմէշին շրջանակը աւելի փոքրացաւ ու սկսաւ ինք իր վրայ, հոլի մը պէս դառնալ ու յանկարծ գետին տապալեցաւ: Փորձեց ոտքի ելլել: Անօգուտ, վիզը ծռած էր երիտասարդին բազուկներուն ճնշումին տակ: Մարդիկ հասան, պարաններով կապկեցին գոմէշին ոտքերը ու սկսան քաշքշել դէպի սպանդանոց:

Մենք վազեցինք գետին նստած երիտասարդին քով. Քէմփի ամբողջ ժողովուրդը հաւաքուած էր: Ականատես խանութպաները ոգեւորութեամբ կը նկարագրէին դէպքը, կը գովաբանէին երիտասարդին խիզախութիւնը ու մեր ծնողներուն կ՚ըսէին. «Աստուած երեսնիդ նայեցաւ. գացէ՛ք, գացէ՛ք մոմ վառեցէք եկեղեցիին մէջ»:

Երիտասարդը ոտքի ելլելու ուժ չունէր: Շապիկին վրայ արեան հետք կար: Անոյշ մայրիկը ծռեցաւ, քնքշութեամբ քակեց կոճակները ու հանեց երիտասարդին շապիկը: Սփոփանքի ու երախտագիտութեան մրմունջ մը ելաւ բոլոր բերաններէն, երիտասարդը չէր վիրաւորուած, գոմէշին արիւնն էր շապիկին վրայինը: Բայց մարդիկ սկսան զիրար հրմշտկել, տեսնելու համար երիտասարդին կռնակը: Անթիւ, կլոր փոսիկներ կային կռնակին վրայ, երկայն սպիներ, այրուածքի եւ խարազանի հարուածներու հետքեր:

-- Ի՞նչ են ասոնք, տղա՛ս ,-- հետաքրքրուեցաւ Անոյշ մայրիկը:

-- Թուրքին այբուբենն է ,-- ըսաւ երիտասարդը:

Դանդաղ ոտքի ելաւ, հագաւ շապիկը եւ ուզեց մեկնիլ:

... Այդ բանը չարտօնուեցաւ իրեն: Քէմփի մարդիկը շրջապատեցին երիտասարդը. խօսեցան աղաչեցին ու վերջապէս համոզեցին, որ փոխադրուէր մեր քէմփը:

Շահանին գալովը հարստացաւ, գեղեցկացաւ, զօրացաւ մեր քէմփը: «Թուրքի այբուբեն»ը կատարելագործած էր զինք: Աքսորի ճամբուն վրայ կորսնցուցած էր կինն ու երեխաները ու անոնց փոխարէն ազատած էր տասնեակ կիներու եւ որբերու կեանքը: Չէր վերամուսնացած, կ՚ապրէր իր այրի քրոջը հետ: «Այս բոլոր երեխաները իմս են», կ՚ըսէր, ցոյց տալով քէմփի փողոցներուն մէջ խաղացող տղաքը: Իր կեանքը նուիրաբերած էր հայ մանուկի մարմնական ու հոգեկան փրկութեան:

ԱնթիւԱնթիւ են իր զոհողութիւններըն ու խիզախութիւննները, անհաւատալի ու մէկը միւսէն աւելի դիւթիչ:

Այնքան ատեն, որ ես մնացի քէմփին մէջ, այլեւս, չէի վախնար ո՛չ խաւարէն եւ ո՛չ ալ չարէն: Պահապան հրեշտակիս ներկայութիւնը կը զգայի ամէն վայրկեան: Քէմփը ձգելէս ետքն ալ, իբրեւ լուսաշտարակ՝ կը դիտէի զինք:

<div class="asterism">⁂</div>

Քահանայ հայրը դադրած է խօսելէ: Երիտասարդները կը մօտենան վերցնելու դագաղը: Ես անշարժ կը մնամ նստարանին վրայ. «Հրեշտակները դագաղի պէտք չունին», կ՚ըսեմ ես ինծի, «չէ՛ք կրնար թաղել զանոնք: Անոնք կ՚ապրին մեր հոգիներուն մէջ»:

